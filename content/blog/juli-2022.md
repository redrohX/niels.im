---
title: Juli 2022
type: note
date: '2022-08-03T14:00'
lang: nl
tags: ['terugblik']
permalink: "note/juli-2022/"
---
Echt schrijven komt er de laatste tijd niet echt van. Laten we zeggen dat het vakantie is en ik weinig inspiratie had om te schrijven. In plaats van elke week een terugblik te moeten verzinnen, probeer ik het nu eens maandelijks. Juli was twee weken werken en twee weken vakantie, waarvan 1 week thuis en de ander week bezochten we met het gezin twee vakantieparken in Nederland.

Tijdens de eerste week vakantie heb ik me eens verdiept in het aanschaffen van een nieuwe E.V. We zijn op zich nog steeds tevreden met onze Nissan Leaf, maar de private lease loopt volgend jaar af en we willen graag meer bereik dan 250 kilometer. Ik heb enkele opties op een rijtje gezet. Ik moet wel bekennen dat de prijzen vergeleken met wat we nu betalen aardig zijn gestegen. De Kia EV6 en Hyundai Ioniq 5 zijn helaas nog onbereikbaar. Hopelijk is de Hyundai Kona Electric wel (op tijd) te bemachtigen. Komende maand, maar eens wat knopen doorhakken.

### Boeken gelezen
- **Het Alles** (The Every)Â door Dave Eggers. Ik kan me herinneren dat ik jaren geleden The Circle goed vond, dus dat ik daarom aan Het Alles was begonnen. Ik vond dit boek eerlijk gezegd niet zo heel sterk. Ik snap de kritiek op de grote Silicon Valley bedrijven snap m.b.t. "Surveillance Capitalism" en hoe we hier als maatschappij mee omgaan, vond ik het er in dit boek heel dik bovenop liggen. Misschien was dat de bedoeling van de heer Eggers, maar Het Alles kwam op me over als een satire. Daarnaast vond ik enkele passages nogal onrealistisch overkomen en is het verhaal relatief simpel, maar behoorlijk langdradig, met veel eendimensionale karakters. Ik had er helaas meer van verwacht.

### Games gespeeld
- **Monster Hunter Rise** op de Switch. Ik heb me jaren geleden goed vermaakt met Monster Hunter World op de PS4, dus toen het weer begon te kriebelen besloot ik om Rise op te pakken. Zoals elk nieuw Monster Hunter deel is de game weer iets gestroomlijnder dan de vorige. Deze was voor mijn gevoel ook een stuk makkelijker. Ik ben nog niet ver genoeg om de kortgeleden uitgebrachte uitbreiding te spelen. Maar Monster Hunter Rise: Sunbreak lijkt mee een gave update, die de moeilijkheidsgraad een stukje opschroeft.
- **Fall Guys** op de PlayStation 4 en 5. Omdat mijn zoontje door Fall Guys te spelen nieuwe spullen in Fortnite kon vrijspelen besloot ik om hem te helpen. Bovendien omdat Fall Guys voor een gratis game eigenlijk best leuk is.

### Muziek geluisterd
- **Wormrot - Hiss**. Niet de makkelijkst luisterbare muziek en waarschijnlijk het eerste grindcore album die ik goed vind. Maar wat een vet album. Korte intense songs, maar ook relatief kalmere momenten waar de band experimenteert met invloeden van buitenaf.
- **black midi - Hellfire**. Dit is het derde album van black midi en die gaat door waar het vorige album was gebleven. Stel je voor hoe King Crimson zou klinken als ze in dit decennium waren begonnen, dat is hoe ik me black midi voorstel. Net zo intens als Wormrot, alleen minder rauw op je dak.
- **Turnstile - Glow On**. De afgelopen maand heb ik ook veel oude 90's en 00's post-hardcore ontdekt en geluisterd. Turnstile speelt echter moderne post-hardcore en doet dat met verve. Turnstile doet met Glow On misschien niet iets nieuws, maar weet een perfecte combinatie tussen post-hardcore, punk en pop te presenteren. Met goede songs!

### Series en films gezien
- **Barry**, seizoen 3. Barry is een huurmoordenaar, maar ontwikkelt zich in positieve zin nadat hij zich bij een toneelgezelschap aansluit. Dit derde seizoen is een stuk donkerder en lijkt ook het einde van de serie te zijn. Wat mij betreft, eindigt Barry hiermee dan ook op een hoogtepunt en wordt het niet verder uitgemolken. Omdat elke aflevering 30 minuten duurt, is de serie voorbij dat je het doorhebt. Het kijken waard!
- **The Terminal List**, seizoen 1 op Prime Video. Deze actie serie met Chris Pratt, over een militair die een complot achter de moord op zijn eenheid ontdekt, begon veelbelovend, maar ik merkte dat ik me in de loop van de afleveringen begon te vervelen. Ik ben nu bij aflevering acht, maar ik twijfel of ik door zal gaan. Misschien alleen leuk voor de echte Chris Pratt fans.
- **Men**. Een prachtig gefilmde moderne horror film. Niet echt eng, maar wel spannend. Vooral in het begin als je nog niet weet wat er allemaal aan de hand is. Jessie Buckley speelt zoals altijd erg goed, maar de karakters zijn wel een beetje eendimensionaal.
