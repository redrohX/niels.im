---
title: Logseq en de kunst van het organiseren van notities
type: article
date: '2022-06-08T13:00'
lang: nl
tags: ['Logseq', 'Notities', 'PARA']
permalink: "article/logseq-en-de-kunst-van-het-organiseren-van-notities/"
---
Het afgelopen weekend las ik ergens een artikel over de **PARA** (Projects, Area, Research, Archive) methodiek in combinatie met verschillende notitie apps. [PARA](https://fortelabs.co/blog/para/) is een universeel systeem om digitale informatie te structureren. Het interesseerde mij omdat ik over het algemeen niet echt een vaste structuur heb en daar toch wel verandering in wil brengen. Projecten zijn, buiten het werk om waar we met *Jira* werken, hoogstens todo lijstjes die zijn af te vinken en notities dwarrelen tussen verschillende apps rond (Apple notities, [Joplin](https://joplinapp.org)).

Dat kan beter en ik kijk met een jaloerse blik naar alle slimme dames en heren op Youtube die super doordachte systemen aan hun kijkers presenteren. Eerlijk, sommige van die systemen zijn soms zo complex dat ik er bij voorbaat al geen zin meer in heb. **PARA** is in de basis relatief simpel, echter kan je het met apps zoals [Notion](https://notion.so) of [Obsidian](https://obsidian.md) onnoemlijk complex maken. Dat is misschien ook de reden waarom de progressie de afgelopen dagen niet enorm vlot verliep.

Dan denk je een plan te hebben, maar dan kom je toch nog iets anders op je pad tegen die de boel weer omgooit. Gisteravond liep ik namelijk tegen de notitie app **[Logseq](https://logseq.com)** op, die het net weer anders doet dan een Notion of Obsidian. Voor mijn gevoel ligt deze app veel meer in lijn met hoe ik over het algemeen notities schrijf. Door namelijk de notities (met Markdown) in bulletpoints onder te verdelen. Voor **Logseq** is dit kern van de applicatie en het principe van waaruit de hele app is gebouwd.

De makers noemen de app dan ook wel een 'networked outliner' en de bullets worden 'blocks' genoemd. Deze 'blocks' kunnen worden gekoppeld, hergebruikt, opnieuw worden geremixt en herschreven, waarmee het de bedoeling is een structuur te creëren waarmee er in de loop der tijd nieuwe inzichten en ideeën op worden gedaan. Soms noemt met dit een 'second brain'. Wat ook veel tijdens studies van pas komt. Daarnaast is **Logseq** (net als Obsidian) privacy-first gebouwd en is het mogelijk om via iCloud te syncen en de app op iOS, iPadOS en macOS te gebruiken.

Wat heeft **Logseq** dan met **PARA** te maken? Op zichzelf niet veel, maar het is volgens mij wel mogelijk om deze methode toe te passen binnen het framework van **Logseq**. Ik weet niet of het echt voor mij zal werken, maar daar zal ik de komende tijd wel achter komen. Maar eerst zal ik de gewoonte moeten creëren om op de **Logseq** manier, d.m.v. dagelijkse journals, notities te schrijven. De start is al veelbelovend, want dit artikel heb ik grotendeels binnen **Logseq** geschreven (wel copy/paste naar het Markdown bestand binnen mijn website repo).