---
title: Week 25 update
type: note
date: '2022-06-26T12:00'
lang: nl
tags: ['week update']
permalink: "note/week-25-update/"
---
Ik heb een aantal ideeën voor artikelen die ik wat verder uit wil werken. Maar ik twijfel een beetje wat ik verder precies zal posten hier. Moet ik elke zucht en scheet die ik online plaats ook hier publiceren d.m.v. koppelingen met Mastodon en/of Webmentions? Of op een vast tijdstip elke week minimaal een update? Laat ik deze week de update eens proberen.

## Gezin
Jack, onze pup van 10 weken is ondertussen voor de tweede keer naar de puppy cursus gegaan. Hij is de grootste pup van de cursus en voor niemand bang. Luisteren gaat al iets beter, maar daar moet nog wel een hele hoop gebeuren voordat we zeker weten dat hij ook echt luistert als we hem buiten los laten. Hij is echt al onderdeel van het gezin en dat is heel leuk om te zien.

## Werk
Deze week mocht ik, bij wijze van uitzondering, in AngularJS duiken. Dit is de voorloper van het huidige Angular en wordt binnen onze web applicatie nog op een behoorlijk aantal plekken gebruikt. De bedoeling is dat het allemaal gemoderniseerd gaat worden, maar de plek waar ik iets moest aanpassen is nog niet aan de beurt. De opdracht was om met AngularJS bepaalde content op de pagina te tonen die met een parameter in de URL (`?filter`) werd getriggered. Wat ik heb geleerd is dat ik met `$locationProvider.html5Mode() = true` de pagina history kan vervangen als ik de parameter opschoon uit de URL. Wel eerst even configureren dat `html5Mode` niet standaard alle links overschrijft (`rewriteLinks: false`), want dan werken de links op de pagina zelf niet meer.

Naast bovenstaande ben ik weer eens naar kantoor gegaan, omdat we een borrel en strategie update hadden. Fijn om iedereen weer eens te zien, maar wel vermoeid de volgende dag na de vele conversaties.

## Muziek
**Porcupine Tree - Closure / Continuation**

Ik dacht dat het wel klaar was met Porcupine Tree, maar dertien jaar na hun laatste album is daar eindelijk de opvolger. Het is de vraag of dit het laatste album is, of een doorstart van de band. Wat mij betreft gaan ze gewoon lekker door. Dit album bevat qua sound weinig verassingen, maar bevat wel een paar sterke songs. Mocht het wél de laatste zijn, dan is het in ieder geval een sterk album om de carrière mee te eindigen.

**Zola Jesus - Arkhon**

Zola Jesus' nieuwe album verschijnt vijf jaar na haar meest succesvolle album *Okovi*. Voor *Arkhon* is ze een samenwerking aangegaan met producer Randall Dunn. Wat mij betreft is die samenwerking geslaagd, want het album is erg goed en was zeker het (lange) wachten waard. Zola maakt donkere, emotionele en prachtig gezongen (deels) elektronische pop muziek en is zeker het luisteren waard.

### Video games
Ik had de afgelopen week na lange tijd weer eens zin om games te spelen. Ik gebruikte deze week voornamelijk mijn Switch OLED in portable modus.

**Teenage Mutant Ninja Turtles: Shredder's Revenge**

Vroeger heb ik vaak *Turtles In Time* op mijn Super Nintendo gespeeld. *Shredder's Revenge* is het vervolg waarvan je niet had verwacht dat deze zou komen. De game is een klassieke beat 'm up in retrostijl, maar met een modern jasje en misschien nog wel beter dan het origineel.

**Olli Olli World**

Ik neig de laatste tijd steeds meer richting arcade games. Games waar het verhaal niet per se heel belangrijk is, maar waarbij je even kort kan spelen en toch een gevoel hebt dat je het beter doet dan de vorige week. Olli Olli World is een soort van 2D skateboard parcours game, waarbij je verschillende banen op je skateboard moet trotseren en highscores en challenges kan halen. De game is heel stijlvol en heel lastig om neer te leggen als je eenmaal bezig bent.

## TV
**For All Mankind**

Ik ben gestart met het derde seizoen. De serie toont een alternatieve geschiedenis aan de hand van de vraag: "wat als de Russen als eerste op de maan waren geland?". Dit seizoen draait het om wie er als eerste op Mars zal landen en speelt zich in de jaren '90 af. Ietwat onrealistisch doet er dit seizoen ook een soort van Space X-achtig bedrijf mee in de race naar Mars. Voor de jaren '90 vond ik hun kantoor qua inrichting iets te veel neigen naar de moderne start-up kantoortuinen van tegenwoordig. Maar verder is het wederom weer erg goed.