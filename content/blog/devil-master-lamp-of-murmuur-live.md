---
date: 2023-05-15T16:10:00.021Z
title: Devil Master & Lamp Of Murmuur, live in Ekko, Utrecht
tags: ['live', 'music']
visibility: public
lang: nl
---
Voor het eerst naar Ekko om twee Amerikaanse opkomende black-metal acts live te zien spelen. **Devil Master**'s post-punk meets first-gen black-metal sound is op plaat lekker rauw en tijdens het concert ook. Ze gaan op hoog tempo door hun setlist heen en stoppen nogal abrupt tot ieders ontevredenheid. Dit smaakt zeker naar meer. Iemand roept nog iets over dat "hij waar voor zijn kaartje van 17 euro wil hebben", maar daarom spelen er twee bands vanavond.

**Lamp Of Murmuur** speelt een fijne combinatie van materiaal van hun laatste twee platen. Ik ben niet helemaal bekend met al hun nummers, maar het verschil in sound is opvallend. Van de At The Heart Of Winter sound van hun laatste plaat naar de wat meer post-punk sound van de vorige. Ik moet bekennen dat die mijn voorkeur heeft en volgens mij ook die van de rest van het publiek, gezien de pit die ontstaat. Stipt om 22:00 eindigt de band met het een monoloog van de zanger, die de hele avond al tussen de nummers door in het black-metaliaans aan het preken was.

Gaaf om beide bands eens live aan het werk te kunnen zien. Geluid was over het algemeen goed, bij **Devil Master** had het een paar nummers nodig voordat de drums de gitaren niet overstemden, maar verder geen klachten. Leuk om op deze manier met Ekko kennis te maken, door de gemiddelde jonge leeftijd van het publiek en bands en de spontane pits, deed het mij denken aan de tijd dat ik **Emperor** en **Enslaved** samen in de Baroeg heb zien spelen.
